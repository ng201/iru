<html><body><h1 align="center">Ez egy hiper védett oldal!<h1>
<h2 align="center">Avagy Karinthy Frigyes Együgyű lexikona.</h2>
<h3 align="center">(részlet)</h3>
<h3 align="center">SPORT ÉS TESTÉSZET</h3>
<h3 align="center">KÜLÖNÖS TEKINTETTEL A NYAVALYATÖRÉSRE</h3>
<h5 align="center">Értekezés</h5>
<b>BEVEZETÉS</b>
<p>Sport alatt mindazokat a mozgásokat és görcsöket értjük, amiket 
evégből felheccelt emberek egyes testrészeikkel külön és egész testükkel 
oly célból végeznek, hogy egyetlen rész se maradjon azon a helyen, ahova 
az isten teremtette, hanem lehetőleg oly helyzetet foglaljon el, amire az 
illető testrész egyáltalában nincsen berendezve. Ehhez a művészethez a 
test összes részeit fel lehet használni: kivéve az agyvelőt, melynek működése 
zavarólag hat, mert a görcsöket és ficamodásokat marhaságnak minősíti.</p>
<b>Futball</b><p>Magyarul: labdarúgás. Játsszák huszonketten, végkimerülésig, 
bandázs nélkül. A játékban labda is szerepel, amelyet azonban nem kell komolyan 
venni; ez csak afféle szimbólum, mely a főcél: a hasbarúgás ürügyéül szolgál. 
Kézzel nem szabad játszani; úgy fejbe, mint gyomorba, hátba, nyakcsigolyába, 
fogba, orrlikba, torokba és belekbe csak lábbal szabad belerúgni. A játék 
“gól”-okra megy: ez úgy történik, hogy a kapus keresztbe fekszik a háló előtt, 
mire a csatárok addig rúgják a hasát, míg átlukad; ezen a lukon keresztül a 
labdát begyömöszölik a hálóba. A legújabb szabályok szerint a labda elgurulása 
vagy kiugrása esetén egy kéznél lévő kirúgott szemgolyóval is folytatni lehet 
a játékot.</p><b>Vízisportok</b><p><ol><li>Úszás. Két vagy több ember egyszerre 
belekapaszkodik egy nagy darab vízbe, és addig húzódzkodnak benne, míg a végire 
nem értek. E műveletnél erősen rugdalni kell kézzel és lábbal. Akinek sikerül a 
többieket úgy összerugdalni, hogy alámerülnek, elsőnek jön be, és felveszi a 
világbajnok címet.</li><li>Búvárúszás. Két vagy több ember lehúzza a fejét 
a víz alá, és addig tartja ott, míg a többiek már nem bírják ki. Kezdőket 
fegyelmeztetünk, hogy ily állapotban a lélegzés kissé meg van nehezítve. 
Elsőnek jön be, aki utolsónak marad. Leghelyesebb egy perccel tovább maradni 
lent, mint ameddig az ember kibírja – azután már a legnagyobb könnyűséggel 
napokig folytathatja az ember a versenyt, anélkül hogy egyszer is kidugná a 
fejét. És Kankovszky Arthurt is lepipálhatja.</li><li>Műugrás. Az ember 
elmegy egy mozgófénykép-vállalathoz, és ezer forintot kér azzal, hogy ő 
beugrik egy hídról a Dunába. Ha a vállalat beugrik, az ember elmegy a Dunához,
közepéig úszik, kiszáll, lefényképezteti magát, bemegy a vízbe, és kint van 
a vízből.</ol></p><b>Atlétika</b><p><ol><li>Birkózás. Végezhetik professzionisták 
és amatőrök. Előbbi módszer sokkal nehezebb. Nagy edzettséget, izomerőt, bátorságot 
és lélekjelenlétet, férfias nyugalmat és hidegvért igényel, hogy az ember véletlenül 
földhöz ne vágja ellenfelét – ha úgy van fizetve, hogy az vágja földhöz őt. Az 
amatőr birkózás már sokkal egyszerűbb. Két ember addig nyomja, gyömöszöli, tördeli 
és furdalja egymást, míg nem marad más, mint csak két váll, ezt aztán hozzányomják 
a földhöz.</li><li>Távfutás. Szükséges hozzá egy kassza és két rendőr. A kasszát a 
sportsmann viszi magával, a két rendőr megfelelő távolságban követi.</li><li>Magasugrás. 
E pontnál az ember belerúg a földbe, mire a föld visszarúg, és feldobja az embert. 
Most így megy fölfelé az ember, míg egy spanyolnádig nem ér, ezt átlépi, és a másik 
oldalon megint lefelé megy. Felülről kikeres valami lágy helyet, pl. a pályabíró 
fejét, és arra ereszkedik le, hogy meg ne üsse magát.</li></ol></p>
<b>A JÖVŐ SPORTJAI</b><p><ol><li>Dzsiu-dzsicu. A japánok fedezték fel. Néhány szabálya 
megtámadtatás esetére:<ol><li>Kartörés keresztbe. Két kézzel megragadjuk ellenfelünk 
talpát, és hirtelen felrántjuk térdéig. Erre térde beleütődik hónaljába, és kilöki bal 
szemét. Ijedtében megfordul, és kitöri nyakcsigolyáját. Lefektetjük a földre, és 
továbbmegyünk.</li><li>Ellenfelünk sarkára sót hintünk, mire hirtelen fölkapja bal 
lábát – erre megragadjuk két fülét, lassan előrehúzzuk, hogy gerince félkör alakot 
vegyen fel. Gyorsan belerúgunk oldalába, és könyökét felütjük, mire veleje kiloccsan. 
Falnak támasztjuk és otthagyjuk.</li></ol>Mindeme módszerek rendesen beválnak, azonban 
gondoskodni kell, hogy ellenfelünk ne zavarhasson bennünket a fogások precíz kivitelében. 
(Leghelyesebb előre agyonütni egy doronggal.)</li><li>Kerekes korcsolya. Két, négykerekű 
korcsolyával végezzük. Kezdők rendesen tévedésből a lábukra erősítik e korcsolyákat. Míg 
aztán tapasztalatból rá nem jönnek a helyes módszerre, hogy ti. jobb mindjárt a hasára 
kötni az embernek.</li><li>Vitustánc. Mindeme sportok végső magaslata és befejezése. 
Ide fogják vinni az emberiséget a sportok. Lásd a Pallas Lexikon Vencel-Vúz kötetét.</li>
</ol></p></body></html>
